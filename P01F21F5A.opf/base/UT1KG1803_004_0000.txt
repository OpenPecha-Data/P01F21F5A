ཞང་མཁས་པ་ཉི་འབུམ།1158--1213

 ཁོང་ནི་ཡབ་རྒྱལ་བ་ཞང་སྟོན་ཆེན་པོ་དང་ཡུམ་རྒྱལ་མོ་གཡང་ངེ་གཉིས་ཀྱི་སྲས་སུ། རབ་བྱུང་གསུམ་པའི་ས་སྟག་སྤྱི་ལོ༡༡༥༨ལ་སྐུ་འཁྲུངས་ཏེ། ལྷུམས་སུ་ཞུགས་དུས་ཡུམ་གྱི་རྨི་ལམ་དུ་ཉི་མ་མང་པོ་དུས་གཅིག་ལ་ཤར་བ་རྨིས་པ་ལ་ཡབ་ཀྱིས་རྟེན་འབྲེལ་བརྟགས་ཏཻ། སེམས་ཅན་དཔག་ཏུ་མེད་པའི་མ་རིག་པའི་མུན་པ་སེལ་བའི་རྟགས་ཡིན་གསུངས་ནས་མཚན་ལ་ཉི་མ་འབུམ་ཞེས་བཏགས། དགུང་ལོ་ལྔ་ཙམ་ནས་ཡི་གེ་འབྲི་ཀློག་དང་གསན་བསམ་མཛད་པས་མཁས་པར་གྱུར། ལྷག་པར་དུ་དགུང་ལོ་ལྔ་པ་ནས་བཅུའི་བར་ལོ་ལྔའི་རིང་ཡབ་ཀྱི་མདུན་ནས། འོད་གསལ་རྫོགས་པ་ཆེན་པོའི་ཐུན་མོང་ཐུན་མིན་གྱི་གདམས་ཁྲིད་མཐའ་དག་བུམ་པ་གང་བྱོས་ཀྱིས་གསན། དགུང་ལོ་བཅུ་པར་རྒྱུད་བཅུ་བདུན་ལ་བཤད་པ་མཛད་པས་ཡབ་ཀྱི་བུ་སློབ་ཀུན་ངོ་མཚར་སྐྱེ་བ་ཞིག་བྱུང༌། ལོ་དེར་ཡབ་ཞིང་དུ་གཤེགས་ཏེ་དགུང་ལོ་ཉི་ཤུའི་བར་དུ་སྒྲུབ་པ་ཉམས་ལེན་ཁོ་ན་མཛད་དེ་བཞུགས། དེ་ནས་རྔོག་རྡོ་རྗེ་སེང་གེ་ལས་གསར་རྒྱུད་ཀྱི་གཞུང་དང་མན་ངག་མང་པོ་གསན་བསམ་མཛད། དགུང་ལོ་ཉི་ཤུ་རྩ་གཉིས་པ་ལ་ཇོ་མོ་རྒྱ་གར་མ་ཕྱག་རྒྱར་བཞེས། ཉི་ཤུ་རྩ་བདུན་པ་ལ་ས་སྐྱའི་འཁོན་གྲགས་པ་རྒྱལ་མཚན་དང༌། བླ་མ་སྟག་སོ་བ་བསྟེན་ནས་རྒྱུད་གསུམ་གདམས་ངག་དང་བཅས་པ་དང༌། བདེ་མཆོག་མལ་གྱོའི་ལུགས་སོགས་གསན། སུམ་ཅུ་པར་ཁ་རག་གི་འབྲུག་སྟོན་གྲགས་པ་ལས་བདེ་མཆོག་དང༌། རྡོ་རྗེ་མ་རཱ་ལུགས། ཡེ་ཤེས་མགོན་པོ་སོགས་ཚལ་པའི་ཆོས་སྐོར་རྣམས་ཞུས། ཞང་གཡུ་བྲག་པ་དང༌། གཞུང་གི་རྔོག་རྡོ་རྗེ་སེང་གེ་སོགས་མཁས་གྲུབ་ཀྱི་བླ་མ་མང་པོ་བསྟེན་ནས་མདོ་རྒྱུད་དུ་མ་ལ་ཐོས་བསམ་ཕྱོགས་མེད་དུ་མཛད། རྫོགས་པ་ཆེན་པོ་ཚིག་དོན་བཅུ་གཅིག་པ་ཞེས་བྱ་བའི་བསྟན་བཅོས་མཛད་དེ། སློབ་མ་གུ་རུ་ཇོ་འབར་གཙོ་བོར་གྱུར་པའི་སྐལ་ལྡན་གྱི་སློབ་མ་མང་པོ་རྗེས་སུ་བཟུང་སྟེ། འོད་གསལ་རྫོགས་པ་ཆེན་པོའི་གདམས་པ་མཐའ་དག་རྫོགས་པར་གནང་སྟེ།

དགུང་ལོ་ལྔ་བཅུ་རྩ་དྲུག་པ་རབ་བྱུང་བཞི་པའི་ཆུ་བྱ་ཆོ་འཕྲུལ་ཟླ་བའི་ཚེས་བརྒྱད་ཀྱི་ཉིན་ཉི་མ་རྩེ་ཤར་ཙམ། སྤྱི་ལོ༡༢༡༣ལ་ངོ་མཚར་བའི་ལྟས་དུ་མ་དང་བཅས་ཞི་བར་གཤེགས་སོ། ། བརྒྱུད་འཛིན་གྱི་སློབ་མ། གུ་རུ་ཇོ་འབར་སོགས་བྱོན། གསུང་རྩོམ་ལ། རྫོགས་པ་ཆེན་པོ་ཚིག་དོན་བཅུ་གཅིག་པ་ཞེས་བྱ་བའི་བསྟན་བཅོས་བཞུགས། དཔལ་བརྩེགས་བོད་ཡིག་དཔེ་རྙིང་ཞིབ་འཇུག་ཁང་ནས་ཀརྨ་བདེ་ལེགས་ཀྱིས། རྩོམ་པ་པོའི་རྣམ་ཐར།རྩོམ་པ་པོའི་ངོ་སྤྲོད་མདོར་བསྡུས། -PAGE 2--PAGE 9--PAGE 1-